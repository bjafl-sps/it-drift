# Praktiske oppgaver for å bli kjent med terminalen

Ved hver oppgave vil du finne følgende boks:

> ___Innlevering:___
> 

I boksen er det instruksjoner på hva du skal skrive eller lagre i et tekstdokument
for å vise at du har gjennomført oppgaven. Bruk gjerne en enkel .txt fil, og du kan godt lagre 
svar på alle oppgavene i samme fil. 

## Del 0: Logg inn gjennom ssh
Hvis du jobber med Linux på en virtuell maskin, anbefales det å logge inn gjennom ssh, da det vil gi en noe bedre brukeropplevelse sammenlignet med å jobbe i vinduet til VirtualBox. [Følg instruksjonene her.]()

## Del 1: Grunnleggende navigering og filhåndtering

### Oppgave 1.1: Utforsk systemet
1. Åpne terminalen
2. Finn ut hvilken mappe du er i
3. List innholdet i mappen
4. List innholdet med detaljert visning
5. Hvilke forskjeller ser du mellom vanlig og detaljert visning?

> ___Innlevering:___ Lagre utskrift av detaljert visning av mappeinnholdet i en fil, enten ved å markere og
> kopiere fra terminalvinduet, eller ved å bruke `>` ([Se ...]())

### Oppgave 1.2: Navigering
1. Gå til hjemmemappen din
2. Gå til rotmappen
3. Gå tilbake til hjemmemappen
4. Gå opp én mappe
5. Gå tilbake til forrige mappe du var i

> ___Innlevering:___
> Skriv opp kommandoene du brukte for hvert av punktene over.

### Oppgave 1.3: Mappestruktur
1. Lag en ny mappe som heter "terminal_oppgaver"
2. Gå inn i den nye mappen
3. Lag tre undermapper: "dokumenter", "bilder" og "backup"
4. List innholdet for å verifisere at mappene ble opprettet
5. Gå inn i "dokumenter", deretter tilbake til "terminal_oppgaver"

> ___Innlevering:___
> Skriv opp kommando du brukte for å lage mappene. Lagre utskrift av mappeinnholdet i tekstfilen din.

## Del 2: Filoperasjoner

### Oppgave 2.1: Opprette og vise filer
1. Gå til "dokumenter"-mappen
2. Lag en ny fil som heter "notater.txt"
3. Åpne filen i `nano` og skriv minst 15 linjer tekst (det kan være korte linjer med ett ord)
4. Lagre og avslutt
5. Vis innholdet i filen med `cat`
6. Vis innhold fra filen med `tail` og `head`
7. Vis innholdet med `less`
8. Hva er forskjellen på disse?

> ___Innlevering:___
> Lagre kopi av utskrift fra `tail` i tekstdokumentet. Skriv kort om forskjellen på `cat`, `tail` og 
`head`. Skriv også ned hvordan du lagret og lukket tekstfilen i `nano`og hvordan du navigerte i og lukket 
filen når du åpnet den i `less`.

### Oppgave 2.2: Kopiere og flytte
1. Kopier "notater.txt" til "backup"-mappen
2. Lag en ny fil som heter "temp.txt" i "dokumenter"
3. Flytt "temp.txt" til "bilder"-mappen
4. Prøv å liste innholdet i alle tre mappene for å verifisere hvor filene er

> ___Innlevering:___
> Skriv ned kommandoene du brukte for å kopiere og flytte filer.

### Oppgave 2.3: Filnavn og sletting
> Sjekk ut [notatet om filoperasjoner]()
1. Omdøp "temp.txt" til "flyttet.txt"
2. Lag en ny fil med mellomrom i navnet: "min fil.txt" - hva må du passe på her?
3. List opp filene i mappen, legg merke til hvordan filen med mellomrom ser ut.
4. Slett "flyttet.txt"
5. Verifiser at filen er borte

> ___Innlevering:___
> Skriv ned kommandoer du brukte for å omdøpe fil, lage ny fil og slette fil.

## Del 3: Tekstbehandling og søk

### Oppgave 3.1: Arbeide med tekst
1. Kopier innholdet fra man-siden til `man` en tekstfil,
   ved å bruke kommandoen `man man > man.txt`
2. Åpne denne filen i `less` og bruk `less` til å:
   - Søke etter et ord i teksten
   - Gå til slutten av filen
   - Gå tilbake til starten
   - Gå til en spesifikk linje

> ___Innlevering:___
> Hva gjør kommandoen i 1. ? Skriv ned snarveiene du brukte i 2.


## Del 4: Utfordringsoppgaver

### Oppgave 4.1: Mappeorganisering
> [Notatet om filoperasjoner]() er nyttig for å løse denne.
1. Lag følgende mappestruktur:
   ```
   prosjekt/
   ├── kode/
   │   ├── python/
   │   └── javascript/
   ├── data/
   │   ├── input/
   │   └── output/
   └── dokumentasjon/
   ```
2. Opprett en README.txt i hver mappe
3. Naviger mellom mappene på ulike måter (absolutte og relative stier)

> ___Innlevering:___
> Skriv ned kommandoer for 5 ulike navigeringer i filstrukturen, der du både bruker relative og 
absolutte filbaner/stier. 

### Oppgave 4.2: Filoperasjoner med vilkår
> [Se notatet om wildcards]()
1. Lag flere filer med ulike filendelser (.txt, .md, .py)
2. List kun filer med en bestemt filendelse
3. Kopier alle tekstfiler til en backup-mappe
4. Finn den største filen i mappehierarkiet
   - Denne løses med en kommando, med riktige opsjoner, men det kan være vanskelig å finne dem.
   - Prøv å lete i man-siden til `ls`

> ___Innlevering:___
> Skriv ned kommandoene du brukte for å liste bestemte filer og kopiere bare tekstfiler.
Skriv ned kommando for å finne største fil i mappehierarkiet, hvis du har funnet den.

### Oppgave 4.3: Systemutforskning
> Sjekk ut [tabellen]() med kommandoer nederst.
1. Finn ut:
   - Hvem du er logget inn som
   - Hvilken versjon av operativsystemet du bruker
   - Hvor mye diskplass som er tilgjengelig
   - Hvilke prosesser som kjører

> ___Innlevering:___
> Skriv ned kommandoene du brukte.

### Oppgave 3.2: Filinnhold
Velg en av tekstfilene du har laget.
1. Vis de første 5 linjene av filen
2. Vis de siste 10 linjene
3. Tell antall linjer i filen
4. Finn alle forekomster av et bestemt ord

> ___Innlevering:___
> Skriv ned kommandoer du brukte for å løse hver av oppgavene.

## Tips for å løse oppgavene

- Bruk `man` eller `--help` hvis du står fast
- Prøv å bruke Tab-completion når du skriver filnavn
- Husk at terminalen skiller mellom store og små bokstaver
- Skriv ned kommandoene du lærer for senere referanse
- Hvis noe ikke fungerer, les feilmeldingen nøye


## HINT: Oversikt over relevante kommandoer

| Kommando | Eksempel | Forklaring |
|----------|----------|------------|
| `pwd` | `pwd` | Print Working Directory - viser hvor du er |
| `cd` | `cd Documents` | Change Directory - bytter mappe |
| `ls` | `ls` | List - viser innhold i mappen |
| `ls -l` | `ls -l` | List long - detaljert visning med rettigheter og størrelse |
| `mkdir` | `mkdir prosjekt` | Make Directory - lager ny mappe |
| `mkdir -p` | `mkdir -p a/b/c` | Lager hele mappestien hvis den ikke finnes |
| `touch` | `touch fil.txt` | Lager ny tom fil eller oppdaterer tidsstempel |
| `cp` | `cp fil.txt kopi.txt` | Copy - kopierer fil |
| `mv` | `mv gammel.txt ny.txt` | Move - flytter eller omdøper fil |
| `rm` | `rm fil.txt` | Remove - sletter fil (permanent!) |
| `rm -r` | `rm -r mappe` | Recursive remove - sletter mappe og innhold |
| `rmdir` | `rmdir tomMappe` | Remove Directory - sletter tom mappe |
| `cat` | `cat fil.txt` | Concatenate - viser innhold av fil |
| `head` | `head fil.txt` | Viser 10 første linjer |
| `head -n` | `head -n 5 fil.txt` | Viser 5 første linjer (default 10) |
| `tail` | `tail fil.txt` | Viser siste linjer (default 10) |
| `wc` | `wc fil.txt` | Word Count - teller linjer, ord og tegn |
| `grep` | `grep "ord" fil.txt` | Søker etter tekst i fil |
| `less` | `less fil.txt` | Viser innhold side for side |
| `nano` | `nano fil.txt` | Enkel tekstbehandler |
| `man` | `man ls` | Manual - viser hjelpeside for kommando |
| `date` | `date` | Viser dato og tid |
| `whoami` | `whoami` | Viser innlogget brukernavn |
| `df` | `df` | Disk Free - viser diskplass |
| `df -h` | `df -h` | Viser diskplass i lesbart format (GB/MB) |
| `free` | `free` | Viser minnebruk |
| `top` | `top` | Viser kjørende prosesser og systemstatus |


> Husk at disse kommandoene kan ha flere nyttige opsjoner - utforsk dem med `man`!